---
Rarity: 
Type: 
Cost: 
DESCRIPTION:
---
**9、刘希夷· 《代悲白头翁》**

洛阳城东桃李花，飞来飞去落谁家？

洛阳女儿好颜色，行逢落花长叹息。

今年花落颜色改，明年花开复谁在？

已见松柏摧为薪，更闻桑田变成海。

古人无复洛城东，今人还对落花风。

**年年岁岁花相似，岁岁年年人不同**。

寄言全盛红颜子，应怜半死白头翁。

此翁白头真可怜，伊昔红颜美少年。

公子王孙芳树下，清歌妙舞落花前。

光禄池台文锦绣，将军楼阁画神仙。

一朝卧病无相识，三春行乐在谁边？

宛转蛾眉能几时，须臾鹤发乱如丝。

但看古来歌舞地，唯有黄昏鸟雀悲。